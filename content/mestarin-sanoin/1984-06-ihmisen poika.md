---
title: "Mestarin sanoin 6/1984: Ihmisen poika"

menu:
 masterarticle:
  identifier:  "mestarin-sanoin-1984-06"
  parent:  "1984"

master: "Cremen Mestari"

date: 1984-06-01T00:00:00+02:00
prevmonth: ""
prevmonthLink: ""


aliases:
  - /mestarin-sanoin/1984-06/

ei_pvm: false
naytakk: true
naytavuosi: true

naytapvm: false

author: mestari
type: mestarin-sanoin



avainsanat:
 - Mestarin sanoin

aihealueet:
 - Henkinen Hierarkia

summary: "Lainaus: Monet ihmiset odottavat Kristuksen jälleentulemista peloissaan ja kauhuissaan. Heistä tuntuu, että Hänen tulonsa saa aikaan suuria muutoksia kaikilla elämän osa-alueilla. Hänen arvonsa, kuten he oikein olettavat, tulevat väistämättä muuttamaan heidän ajattelu- ja elintapojaan ja he kalpenevat tällaisen tulevaisuudennäkymän edessä."
---
<p>Monet ihmiset odottavat Kristuksen jälleentulemista peloissaan ja kauhuissaan. Heistä tuntuu, että Hänen tulonsa saa aikaan suuria muutoksia kaikilla elämän osa-alueilla. Hänen arvonsa, kuten he oikein olettavat, tulevat väistämättä muuttamaan heidän ajattelu- ja elintapojaan ja he kalpenevat tällaisen tulevaisuudennäkymän edessä. Lisäksi kirkkojen vuosisatojen ajan Kristuksesta esittämä kuva on ollut niin mystinen, että monet pelkäävät Hänen tuomiotaan ja kaikkiallista valtaansa. He odottavat Hänen tulevan Jumalana rankaisemaan syntisiä ja palkitsemaan uskollisia.</p>

<p>On surullista, että tuollainen vääristynyt kuva Kristuksesta on niin iskostunut ihmiskunnan tietoisuuteen. Sellaista olentoa ei ole olemassakaan. Kristuksen todellisen luonteen ymmärtämiseksi on välttämätöntä nähdä Hänet samanlaisena tasavertaisena Jumalan Poikana kuin muutkin ihmiset, joilla kaikilla on sisimmässään täydellinen jumalvoima. Ainoastaan tuon jumalallisuuden ilmentymisen aste on erilainen.</p>

<p>Hänen Kunniansa on se, että Hän on saavuttanut tuon jumalallisuuden täydellisesti. Me voimme vain kunnioittaa tätä Hänen suurta saavutustaan, joka on kiistatta hyvin harvinaista. Kristuksen ihme ihmisille on kuitenkin se, että Hän on ollut yksi heistä. Hän tuntee kaikki ihmisten koettelemukset ja kärsimykset. Jokainen askel ihmisten kulkemalla polulla on Hänelle tuttu: Hän on ne tuskallisesti kulkenut. Koko ihmiskokemusten kirjossa ei ole yhtään kokemusta, jota hän ei olisi läpikäynyt. Joten Hän on todellakin Ihmisen Poika.</p>

<p>Hän voisi epäilemättä ilmestyä ihmisten joukkoon, mutta vain harvat tunnistaisivat Hänet. Hän on niin kaukana Hänestä luodusta yleisestä käsityksestä, että Hän voisi kulkea huomaamatta ihmisten joukossa. Näin myöskin Hänen veljiensä keskuudessa nykyäänkin, kun Hän odottaa ihmisten kutsua tehtävänsä aloittamiseen. Monet, jotka näkevät Hänet päivittäin, eivät tunne Häntä. Toiset tunnistavat Hänet, mutta pelkäävät puhua. Ja toiset odottavat ja rukoilevat toivoen, että Hän saattaisi olla Se, jota he eivät edes uskalla toivoa. Vasta Hänen julkistuksensa koko maailman edessä saa ihmiset näkemään Hänet ja tuntemaan Hänet sydämissään. </p>

<p>Odottaessamme tuota Päivien Päivää selkeyttäkäämme itsellemme Hänen paluunsa tarkoitus ja syyt. Ymmärtäkäämme Hänen itselleen asettamansa tehtävän luonne. Hän on tullut keskuuteemme tehdäkseen tiettäväksi Jumalan olemassaolon. Hän on täällä luodakseen uudelleen Jumalalliset Mysteerit. Hän on keskuudessamme opettaakseen ihmisiä rakastamaan ja rakastamaan yhä uudelleen. Hän kulkee jälleen kerran Maan päällä luodakseen perustan Ihmisten väliselle veljeydelle. Hän on hyväksynyt taakkansa pitääkseen yllä uskoa Isään ja ihmiseen. Hän on palannut kiirehtiäkseen Uuden Ajan tulemista. Hän on laskeutunut korkealta vuoreltaan kootakseen menneen aarteet ja innoittaakseen tulevaisuuden ihmeet sekä ylistääkseen Jumalaa ja ihmistä.</p>

<p>Tarkastelkaamme Hänen tärkeinä pitämiään asioita: rauhan aikaansaaminen; jakamisen periaatteen juurruttaminen; syyllisyyden ja pelon poistaminen – ihmisten sydänten ja mielten puhdistaminen; elämän ja rakkauden lakien opettaminen ihmisille; Mysteereihin tutustuttaminen; kaupunkiemme kaunistaminen; ihmisten väliseen kanssakäymiseen ja matkustamiseen liittyvien esteiden poistaminen; sekä yleisen tietopankin luominen, johon kaikilla on pääsy.</p>

<p>On selvää, että tuollaiset tehtävät eivät ole helppoja edes Ihmisen Pojalle. Ikivanhoilla jakautumisen ja erottelun malleilla ja tavoilla on juurensa hyvin syvällä. Samoin pelko ja epäluulo ovat heittäneet kirouksensa miljoonien ihmisten ylle. Ihmiskunnan historiassa ei kuitenkaan ole koskaan ollut toista, näin hyvin tehtäväänsä varustautunutta Opettajaa. Maitreya on tullut taistelemaan välinpitämättömyyttä ja pelkoa, jakautumista ja kurjuutta vastaan. Hänen aseenaan ovat henkinen ymmärrys, tieto ja rakkaus. Itse Totuus on Hänen hohtavana haarniskanaan.</p>